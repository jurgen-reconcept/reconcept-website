---
title: "Reconcept - The origin story"
description: "Hoe we door onze technische specialiteit een nieuwe affiniteit vonden."
date: "2023-02-16"
author: "Mariëlle Rodenboog"
featured_image: "blog/blog1.jpg"
---

Elk goed verhaal heeft een origin story, een oorsprongsverhaal. Een moment waarop uit niets, iets begon. Zoals het moment waarop Peter Parker wordt gebeten door een radioactieve spin en verandert in Spiderman. Of de dag dat een gezamenlijke vriend genaamd Bill Fernandez, Steve Jobs en Steve Wozniak aan elkaar voorstelt. Want die laatste twee besluiten samen te werken en richten uiteindelijk het bedrijf Apple op. 

Zo heeft ook Reconcept een origin story. En die begon met twee jongens op de middelbare school, met ondernemen in hun bloed. Gedurende hun studententijd richten ze samen een bedrijfje op, waarbij ze hun technische skills verkopen aan de hoogste bieder. Ze ontwikkelen de kennis van hun opleidingen op zo’n manier, dat ze hun bedrijf verder kunnen opbouwen. Ze spijkeren hun kennis bij, leren nieuwe skills en doen een hoop ervaring op. 

Min of meer per toeval kruist hun pad voor het eerst met onderwijs, wanneer de medische sector schakelt naar skills-based opleiden[^*]. In samenwerking met de landelijke opleiding tot longarts ontwikkelen ze een portfolio gebaseerd op skills. Een daverend succes, kort daarop volgen ook veel andere specialismen. Inmiddels heeft 60% van de arts-assistenten een e-portfolio van Reconcept. 

En dat skills-based opleiden, daar zagen ze wel toekomst in. Met de oprichting en het opbouwen van Reconcept hadden ze gemerkt dat je er met pure kennis alleen niet komt. Je hebt competenties nodig, skills die je steeds verder ontwikkelt. Iets wat je deels op je opleiding, maar deels ook extracurriculair leert. Tijdens het aannemen van eigen personeel werd dit nog duidelijker. In de huidige arbeidsmarkt is het namelijk noodzakelijk om te kijken naar wat iemand daadwerkelijk kan. Alleen een papiertje zegt niet genoeg. 

Met deze eigen ervaringen en de aanvankelijk toevallige ontwikkeling in de medische wereld, heeft Reconcept een eigen speerpunt en drijfveer gevonden. Ja, dat skills-portfolio van de medische opleidingen, dat bleek de radioactieve spin, de Bill Fernandez voor Reconcept. Het moment dat uit iets kleins, iets veel groters begon. 

Want techniek, daar zijn we goed in. Doelgericht opleiden, dat is onze passie geworden. En zo hebben we in edtech de sweetspot gevonden om het bedrijf steeds verder uit te breiden. Van de medische wereld, naar het hoger onderwijs en uiteindelijk het bedrijfsleven. Om overal de ontwikkeling van competenties en vaardigheden zichtbaar te maken. 

Nu onze oorsprong duidelijk is, willen we samen verder kijken. In onze komende artikelen doorlopen we onze visie op opleiden in het hoger onderwijs. We gaan je meenemen in hoe je het Reconcept Portfolio hier kunt inzetten. Deze uitgangspunten zullen aan bod komen:

- **Doelgericht opleiden**: Leeruitkomsten en competenties fungeren als kapstok van het opleidingsplan. Dat zorgt voor een duurzame koppeling met de praktijk. 
- **Vrijheid waar het kan, gevalideerd waar het moet**: Tussen vrijheid en validatie moet een balans zijn. Vrijheid zorgt voor meer initiatief vanuit studenten, validatie zorgt voor controle en zekerheid.
- **Het persoonlijke portfolio**:  Het portfolio kan op verschillende manieren gepersonaliseerd worden. De invulling staat vrij en er is veel ruimte voor persoonlijke ontwikkeling.
- **Een leven lang ontwikkelen**: Het portfolio is en blijft van jou. Je houdt toegang en kan het meenemen, ook na de opleiding.  
- **Waarom moeilijk doen als het makkelijk kan?** Wij zorgen voor een overzichtelijk, gebruiksvriendelijk en ondersteunend digitaal portfolio, zodat we het leven van docent en student makkelijker maken. 

[^*]: Skills-based opleiden houdt in dat arts-assistenten voor verschillende professionele activiteiten hun praktijkervaringen vastleggen en daarop feedback vragen. Uiteindelijk kan een opleider op basis van de vertoonde kennis, vaardigheden en attitude in de betreffende praktijksituaties het zelfstandigheidsniveau vaststellen. Er is geen vaste route die moet worden afgelegd, geen vinklijst. In de medische sector worden deze skills EPA’s genoemd. Lees meer op: https://reconcept.nl/wat-is-een-epa/ 