---
title: "Veiligheid voor alles"
description: "Met gevoelige gegevens moet veilig worden omgegaan. De privacy van studenten staat hierin voorop en moet worden gewaarborgd."
date: "2023-03-19"
author: "Mariëlle Rodenboog"
featured_image: "blog/blog5.jpg"
---

Iets wat steeds meer in de mode komt zijn showcasekasten of -planken. Eerder stonden ze alleen in de woonkamer, om alle boeken, planten en andere prullaria te laten zien. Nu worden ze ook in de keuken opgehangen. Waardoor naast borden en kopjes, soms ook de gehele etensvoorraad op display staat. Niks meer achter slot en grendel, nee alles is in volle glorie bewonderen. Elke gast kan zo precies zien wat er ‘s avonds op het menu staat. En, als iemand even niet kijkt, wordt er misschien zelfs stiekem een dropje uit die verleidelijke glazen snoepjespot gepakt.

Dat op display zetten en snoepjes snaaien, daar zijn wij niet zo van. Bij het ontwerpen van ons portfolio hebben we juist waarde gehecht aan de veiligheid en privacy van de student. Want, zoals eerder vermeld is het Reconcept Portfolio een persoonlijk portfolio. Een applicatie waar soms gevoelige informatie in staat. Beoordelingen met feedback waarvan een student misschien liever niet heeft dat iedereen het leest. Of extra-curriculaire activiteiten die niet elke praktijkbeoordelaar hoeft in te zien. Het portfolio is van de student en blijft van de student. Daarom kunnen studenten zelf aangeven hoeveel van het portfolio docenten en praktijkbeoordelaars kunnen zien. Wat achter slot en grendel staat en wat ze op display willen zetten.

Op de ‘Toegangsrechten’ pagina kan er voor elke gebruiker worden aangegeven hoeveel inzage hij heeft. Zo kan er bijvoorbeeld gekozen worden voor ‘alleen inzage in de eigen bijdragen’, ‘alleen overzichten van beoordelingen’, of ‘volledige inzage’. Volledige inzage betekent dat die persoon alle formulieren kan inzien, dus ook voortgangsgesprekken en beoordelingen van andere docenten. 

De hogeschool bepaalt wat een bepaalde gebruiker mag, bijvoorbeeld wie een high-stake beoordeling mag afgeven. Zo mag een opleider alle formulieren invullen, maar een mede-student alleen formulieren als Peerfeedback. Hiermee leggen we de regie van wie wat mag bij de officiële opleidingsinstelling en leggen we de regie voor inzicht bij de student zelf. 

Dat de student echt eigenaar is van ons portfolio is het uitgangspunt. Wel kan de Hogeschool of universiteit een klein aantal docenten aanvinken die gedurende de opleiding altijd een bepaalde mate van inzage hebben in het portfolio. Dit is zodat er altijd begeleiding vanuit de Hogeschool beschikbaar blijft. Mentoren kunnen hun studenten dan volgen gedurende het jaar dat ze onder hun verantwoordelijkheid vallen. 
Verder is het mogelijk voor de opleiding om periodiek alle dossiervoering uit de portfolio's te ontvangen in hun eigen Student Informatie Systeem zodat zij deze bewijsvoering altijd beschikbaar hebben, ook na de opleiding.

Met deze ingebouwde zekerheden voor hogescholen en universiteiten kunnen we de rest van het toegangsbeheer bij studenten zelf laten. Zo kunnen ze zelf beslissen welke personen - naast de vaste personen - ze meer bij hun opleiding willen betrekken. Die personen kunnen ze dan ook volledige inzage geven in het portfolio, zodat ze een beter beeld krijgen. 

Kortom, naast de eerder genoemde vrijheid en validatie, is ook veiligheid iets wat hoog in het vaandel staat. Zo zijn we uiteraard ISO-gecertificeerd, maar dragen we dit ook concreet uit door de student zelf de regie te geven in zijn portfolio. De student beslist zelf wie wat ziet, welke kastjes open staan en in welke potten gegraaid mag worden.
